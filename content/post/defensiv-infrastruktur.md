+++
title = "Defensiv Infrastruktur"
date = 2022-12-20T04:12:53+01:00

description = "I vår alltmer digitala värld är det viktigt att hela samhället lägger till ett lands defensiva infrastruktur genom att vara medveten om cybersäkerhetshot. Trots dedikerade militära och civila aktörer måste hela samhället vara vaksam."
tags = [
    "defensiv infrastruktur",
    "OPSEC",
    "cybersecurity",
    "situationsmedvetenhet",
]
categories = [
    "Intel",
]
draft = false
+++

`I vår alltmer digitala värld är det viktigt att hela samhället adderar till ett lands defensiva infrastruktur genom att vara medveten om cybersäkerhetshot. Trots dedikerade militära och civila aktörer måste hela samhället vara vaksam.`
<!--more-->

![Defensiv infrastruktur](/images/defensiv-infrastruktur.webp)  

---

# DEN STARKA LÄNKEN

När vi pratar om cybersäkerhet är det lätt att diskussionen ockuperas av avancerade lösningar, Artificiell Intelligens och maskininlärning. Konsulter och experter hypar dyra, avancerade system, early warning och Incidence Response Teams. Detta är såklart av godo, cybersäkerhet kostar och det *måste få kosta*, alternativet är multipelt dyrare. 

Problem uppstår dock när cybersäkerhet blir synonymt med avancerad teknologi; det skapas en lättja, eller en falsk trygghet hos användaren. Man förlitar sig helt enkelt för mycket på teknologin. Företagen försöker kringå detta genom att obligatoriskt och lite slappt tvinga personalen att titta på någon trött animerad film om hur viktigt det är att skapa starka lösenord och att inte klicka på mail från okända avsändare. 

Människan ÄR ofta den svagaste länken och det som tillåter en hotaktör kringå de mest avancerade systemen. Jag vill dock hävda att människan kan vara den starkaste länken, en kompetent resurs, i att stävja cyberkriminalitet. För att det ska vara möjligt kanske vi behöver skala tillbaka lite, gå tillbaka några steg och sluta *grindvakta*. Se till att gemene man, kvinna och barn förstår åtminstone det mest grundläggande med IT, nätverk och cyber. Förklara VARFÖR det är viktigt och hur enkelt det faktiskt är att skydda sig.   

`DE ANIMERADE CYBERSÄKERHETSUTBILDNINGARNA KANSKE INTE ÄR SÅ DUMMA TROTS ALLT?`

Det skall tilläggas att jag inte har alla svar eller säger att detta är det enda sättet, men det är *ett* (1) sätt. Finns det bättre alternativ är jag idel öra. 

# DEFENSIV INFRASTRUKTUR 

Förutom att det låter taktiskt och lagom floskligt så finns det ett syfte med att alla och envar är en vägg mot utomstående hot. Att alla har en grundläggande förståelse för hoten skyddar inte bara individen, utan även företag, organisationer, myndigheter och således – i förlängningen – hela samhället och landet vi är satta att försvara. 

Cybersäkerhetshot är ett växande hot mot den nationella säkerheten och kommer från hela världen: terrorister som vill störa internationella relationer eller destabilisera ekonomier; nationalstater som vill få en fördel gentemot sina motståndare när det gäller handel eller tekniska framsteg; eller individer som vill stjäla information från företag och regeringar för att sälja den online. 

Militära och civila myndigheter och aktörer har dedikerade förband och förmågor för att hantera detta. De ansvarar för att samla in information om potentiella hot innan de inträffar, de avvärjer pågående attacker och krishanterar. Trots det är det viktigt att hela samhället – ner till individen – är medveten om dessa hot så att de kan vara förberedda om en attack skulle inträffa. 

Hela samhället måste vara vaksam och minimera risken att just deras agerande inte öppnar upp en attackvektor som en potentiell hotaktör kan utnyttja. Det räcker med *ett* (1) felaktigt musklick för att hela organisationen ska slås ut av destruktiv malware. Kedjan är som bekant inte starkare än dess svagaste länk. 

Utöver att attackerna blir vanligare blir de alltmer sofistikerade, vilket gör det svårare för länder att försvara sig. För att ett land effektivt ska kunna skydda sig mot cyberattacker måste det ha en stark defensiv infrastruktur som inkluderar både cybersäkerhetsåtgärder på enskilda system samt ett försvarssystem på nationell nivå med hög medvetenhet bland medborgare, företag och myndigheter.

**Du är en del av det försvarssystemet: landets defensiva infrastruktur - agera därefter!**
